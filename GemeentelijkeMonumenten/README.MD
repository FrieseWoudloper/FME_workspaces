## Gemeentelijke monumenten in Groningen

Nederland kent naast Rijksmonumenten ook provinciale en gemeentelijke monumenten. Het staat provincies en gemeenten vrij om wel of geen monumenten aan te wijzen. Groningen heeft geen provinciale monumenten. Sommige Groninger gemeenten hebben gemeentelijke monumenten, maar de meeste niet. 

Jammer genoeg wordt informatie over alle gemeentelijke monumenten niet als open data beschikbaar gesteld. Een aantal gemeenten publiceert informatie over gemeentelijke monumenten op haar website, maar iedere gemeente doet dit op haar eigen manier. Deze informatie is dan meestal niet in een machineleesbaar formaat en een licentie voor hergebruik ontbreekt.

In Wikipedia vind je echter wel een mooi [overzicht van alle gemeentelijke monumenten](https://nl.wikipedia.org/wiki/Lijst_van_gemeentelijke_monumenten_in_Groningen_(provincie)). Via de [Heritage API](https://tools.wmflabs.org/heritage/api/) kun je de informatie in de [Monuments database](https://commons.wikimedia.org/wiki/Commons:Monuments_database) van WikiMedia in een XML- of JSON-formaat opvragen. Als ik het goed begrepen heb, worden de gegevens in Wikipedia één keer per dag gescraped en opgeslagen in de Monuments database.

Ik heb een [workspace](https://github.com/FrieseWoudloper/FME_workspaces/tree/master/GemeentelijkeMonumenten/Workspace) gemaakt die de gegevens van gemeentelijke monumenten in Groningen ophaalt uit de Monuments database en wegschrijft naar een shape- en Excel-bestand. Voor het bepalen van de gemeentenamen in Groningen maak ik gebruik van de PDOK [bestuurlijke grenzen service](https://www.pdok.nl/nl/service/wfs-bestuurlijke-grenzen). Ik voeg de woonplaats toe met behulp van de [BAG-service](https://www.pdok.nl/nl/service/wfs-bag). De Monuments database bevat voor ieder monument namelijk wel een coördinaat, maar geen woonplaats. In de requests naar de BAG-service maak ik gebruik van een CQL-filter. Als je daar meer over wilt weten, verwijs ik je graag naar mijn blog over [het bevragen van de BAG in de browser via de WFS-service](https://friesewoudloper.wordpress.com/2015/05/17/het-bevragen-van-een-wfs-in-de-browser-voorbeelden-aan-de-hand-van-de-bag-service/).

Omdat er misschien mensen zijn die de dataset met gemeentelijke monumenten willen gebruiken, maar niet de beschikking hebben over FME Desktop, heb ik de [output](https://github.com/FrieseWoudloper/FME_workspaces/tree/master/GemeentelijkeMonumenten/Output) van de workspace toegevoegd aan deze repository. Vergeet bij gebruik niet om Wikipedia als bron te vermelden. De gegevens in Wikipedia worden immers beschikbaar gesteld onder een [CC-BY-SA](https://en.wikipedia.org/wiki/Wikipedia:Reusing_Wikipedia_content) licentie. 


**Update: verbeterde versie van de FME workspace van Itay Bar-on**

[Itay Bar-on] (https://www.linkedin.com/in/etlsolution), gecertificeerd FME-specialist, heeft de moeite genomen om mijn workspace onder de loep te nemen. Hij heeft een verbeterde versie gemaakt. Zijn workspace is een stuk efficiënter en overzichtelijker dan die van mij. De [workspace van Itay] (https://github.com/FrieseWoudloper/FME_workspaces/tree/master/GemeentelijkeMonumenten/Workspace) heb ik met zijn toestemming toegevoegd aan de GitHub repository. Het is leerzaam om de twee aanpakken naast elkaar te zien. Vanaf deze plek wil ik Itay graag nogmaals bedanken.  Als je geïnteresseerd bent in FME, neem dan zeker een kijkje op Itay's website [www.etlsolution.nl] (http://www.etlsolution.nl/) of lees zijn [blog] (http://www.etlsolution.nl/blog.html).